Appstore - company simulator
Ocena
Zadanie powinno być wykonane jak nowy projekt w IntelliJ i osobne repozytorium na github. Częściowe wykonanie zadania umożliwia otrzymanie części punktów, ale oceniane będą tylko działające funkcjonalności. Wykonanie zadania podstawowego umożliwia uzyskanie 70% maksymalnej liczby punktów. Kolejne 30% można zdobyć realizują funkcjonalności dodatkowe.
Opis zadania - część podstawowa
Napisz aplikację konsolową (bez GUI) symulującą prowadzenie firmy IT zajmującej się tworzeniem aplikacji mobilnych. 


Zaczynasz z określoną (niewielką) ilością pieniędzy. Nie masz żadnych pracowników, biura ani klientów. Umiesz programować w Javie, wiesz coś o bazach danych i potrafisz zrobić front-end do aplikacji. Nie umiesz w aplikacje mobilne. Tą część musisz komuś zlecać, zatrudnić pracownika lub unikać tego typu projektów. Umiesz też postawić stronkę na wordpressie i prosty sklep na prestashop.


Na początku gry masz możliwość pozyskania jednego z trzech projektów do realizacji. Projekty dzielą się na proste, średnie i złożone. Nie mając pracowników możesz realizować tylko proste i średnie projekty. Każde uruchomienie programu powinno skutkować innymi dostępnymi projektami (możesz napisać generator, albo przygotować wcześniej większą pulę kilkunastu dostępnych projektów i losowo tworzyć początkowy zestaw). Każdy projekt jest opisany zestawem cech:
* nazwa projektu
* ilość roboczodni potrzebnych do realizacji w podziale na poszczególne technologie
   * front-end
   * backend
   * baza danych
   * mobile
   * wordpress
   * prestashop
* klient
* termin oddania
* wysokość kary za przekroczenie terminu
* cena jaką klient może zapłacić za realizację 
* termin płatności (ile dni minie od oddania projektu do otrzymania zapłaty)
* poziom złożoności (łatwy/średni/złożony)


Większość projektów nie wymaga obsługi wszystkich technologii. Proste projekty mogą wymagać znajomości tylko jednej z nich, średnie co najmniej 2, złożone co najmniej 3. Złożone projekty wymagają poświęcenia większej ilości roboczodni, ale część pieniędzy może być płatna z góry w formie zaliczki. 


Ten sam klient może zlecić kilka różnych projektów do realizacji, ale klienci dzielą się na kilka grup:
* wyluzowanych - 30% szans na opóźnienie płatności o tydzień, ale też 20% szans na uniknięcie kary za opóźnienie, jeżeli nie jest większe niż tydzień, oddanie niedziałającego projektu nie powoduje dodatkowych problemów
* wymagających - 0% szans na opóźnienie płatności, 0% szans na uniknięcie kary, oddanie niedziałającego projektu to 50% szans na utratę kontraktu bez zwrotu kosztów
* skrwl - 30% szans na opóźnienie płatności o tydzień, 5% szans na opóźnienie płatności o miesiąc, 0% szans na uniknięcie kary, 100% szans na utratę kontraktu po oddaniu niedziałającego projektu, 1% szans nie nieuzyskanie płatności nigdy
Gracz nie wie do której grupy należy który klient.


Projekty możesz zrealizować samodzielnie, zlecić pracę podwykonawcy lub zatrudnić pracowników. Masz trzech znajomych ze studiów, którym możesz zlecić pracę jako podwykonawcom:
* najlepszy uczeń - najdroższy, ale robi na czas i bez błędów
* średni uczeń - robi na czas, ale jest 10% ryzyka, że trzeba będzie po nim poprawiać 
* koleś, który wie wszystko najlepiej - najtańszy, 20% ryzyka że się spóźni i 20% ryzyka że będzie trzeba po nim poprawiać.
Na początku każdej rozgrywki wylosuj zestaw umiejętności dla każdego z nich. Masz także kilku potencjalnych pracowników, których możesz zatrudnić. Każdy z nich ma pewne umiejętności i wymagania co do wynagrodzenia. Początkowo baza jest niewielka, ale jeżeli wydasz pieniądze na ogłoszenia ilość dostępnych potencjalnych pracowników powinna rosnąć. Możesz zatrudniać trzy rodzaje pracowników:
* programiści ze znajomością określonych technologii, którzy realizują projekty z określoną dokładnością i punktualnością
* sprzedawca, który szuka nowych klientów - każde 5 dni roboczych dodaje nowy projekt do puli projektów dostępnych do realizacji
* tester, posiadanie co najmniej jednego testera na trzech programistów gwarantuje, że nie oddasz klientowi nie działającego projektu
Zatrudnienie pracownika kosztuje, utrzymanie pracownika kosztuje, zwolnienie pracownika kosztuje. Oprócz wynagrodzenia dla pracownika musisz opłacić koszty stanowiska pracy, ubezpieczenie zdrowotne, podatek itp, mogą to być stałe kwoty lub stały % wynagrodzenia netto.
Opis rozgrywki


Rozpoczynasz pracę 1 stycznia 2020, każdy dzień to jedna tura. Jeżeli jest to dzień wolny od pracy, możesz pracować samodzielnie, jeżeli jest to dzień roboczy możesz pracować samodzielnie, pracują Twoi podwykonawcy i pracownicy.

Każdego dnia możesz wykonać jedną z czynności:
* podpisać umowę na realizację jednego z dostępnych projektów
* przeznaczyć dzień na szukanie klientów (każde 5 dni to jeden nowy dostępny projekt)
* przeznaczyć dzień na programowanie 
* przeznaczyć dzień na testowanie (możesz testować własny kod, kod podwykonawców i kod pracowników)
* oddać gotowy projekt klientowi
* zatrudnić nowego pracownika
* zwolnić pracownika
* przeznaczyć dzień na rozliczenia z urzędami (jeśli nie poświęcisz na to 2 dni w miesiącu ZUS wjeżdża z taką kontrolą, że zamykasz firmę z długami)


Jeżeli posiadasz pracowników, każdego dnia roboczego wykonują swoje obowiązki, ale istnieje pewna niewielka szansa, że któryś z nich zachoruje i nie przyjdzie do pracy. W każdym momencie możesz sprawdzić stan realizacji poszczególnych projektów, przejrzeć dostępne projekty, przejrzeć dostępnych pracowników i sprawdzić stan konta. Jeśli pracownicy nie zostaną opłaceni to odchodzą. Jeżeli stan konta spadnie do 0, przegrywasz.
Cel gry
Uzyskanie pełnej zapłaty za 3 duże projekty w ramach których właściciel firmy nie wykonał żadnych prac programistycznych, ani testerskich, z których co najmniej 1 został pozyskany przez zatrudnionego sprzedawcę i posiadanie na koncie środków wyższych od kapitału początkowego.
Funkcjonalności dodatkowe
1. Dodaj obsługę podatku od sprzedaży (10%) - na koniec każdego miesiąca z konta znika 10% pieniędzy zarobionych w tym miesiącu. Jeżeli nie masz tych środków to przegrywasz.
2. Dodaj obsługę projektów, które mają kilka etapów (10%) - częściej musisz poświęcać czas na oddanie prac, ale częściej dostajesz pieniądze.
3. Dodaj możliwość gry dla dwóch graczy (10%) - gracze konkurują o tą samą pulę dostępnych projektów i tych samych pracowników do zatrudnienia. Co gorsza działania sprzedażowe i hr powiększają pulę dostępnych projektów i pracowników dla obu graczy niezależnie od tego kto dokonuje wydatków.
4. * dla chętnych - dodaj możliwość gry dla dowolnej liczby graczy - na początku rozgrywki podajemy liczbę graczy i imiona każdego z nich.
Podpowiedzi techniczne
Jak wygenerować losową liczbę z wybranego zakresu 
https://stackoverflow.com/questions/363681/how-do-i-generate-random-integers-within-a-specific-range-in-java